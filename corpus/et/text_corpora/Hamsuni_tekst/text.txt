Juba kolmas põlv pidas Jenseni suurt poodi Segelfossis. Selle asutajaks oli Per Jensen, keda kutsuti Poe Periks, pärast teda jätkas tema poeg Theodor, Poe Theodor, kes tegutses väga laial rindel, sai iga asjaga hakkama ja oli edumeelne mees linnas. Sellest ei ole kuigi kaua aega möödas, rahvas mäletab teda hästi, ta oli vana leitnandi poja kaasaegne, selle, kes tundis huvi ainult muusika vastu ja kellest ei saanud midagi. 
Žürii jälgis džempris meest žiiro džässis žongleerimas žanri vabal teemal. Šaabloon oli šaakalist zoopargi veerel zenbudismi šanssi šokis mõõtmas. Šrifti zaporoožlane šunteeris žurnaali kaanel.
Aqua minerale oli Cicero lemmikjook. Jack imetles quasi statsionaarset quantumit. AS Becky müüb tööriideid ja croissant saiakesi cayenne'i pipraga. Contra kirjutas Quantase lennukis oma curriculum vitae valmis. Circa kolm tuhat kilomeetrit oli Quebecist Quinghaisse, ütles Xenia Balta. Xiva ja Yafo on sõpruslinnad. New York on USA suurim linn. 
  Theodorist sai midagi, võis koostada pika nimekirja sellest, kes ta kõik oli: linnavolikogu esimees, suur maksumaksja, senitundmata stiilis kaupmees, üksvahe oli tal isegi oma kaubareisija Põhja-Norra linnades, poes oli tal kolm meest ja kontoriülem, kes tegeles raamatupidamisega. Tegus mees see Poe Theodor, auahne, üha enam varakas, talle kuulus kalajaht ja kaks heeringanoota koos paatide ja varustusega, muuseas muutus ta ka üha lahkemaks, oli hättasattunute vastu isalikult abivalmis ja ajapikku hakkas ta rahvale väga meeldima. Ikaldusaastatel, olgu põllul või merel, käis palju inimesi Poe Theodori juures ja neil aidati hing sees hoida, kuidas siis muidu. Aga loomulikult pidid nad teda taevani kiitma või lihtsalt keeletuna pead vangutama tema võimu ja suuruse üle. Kas üksainuke puud jahu, võis ta küsida, kauaks seda sulle ja su perele jätkub? Kui see vaene hing vastas, et ei tihanud rohkem küsida, pöördus Theodor poeselli poole ja ütles: „Anna talle kaks puuda!” Ja pärast niisugust korraldust paisus ta rind vägevalt, milleks tal oli ka õigus.
  Ta viskas silma veskiomanik Holmengra tütrele, kuid ei jõudnud eesmärgile. Jah, siin läks Poe Theodor oma edevuses liiga kaugele ja kuna ta peamiselt selleks, et preili silmis hiilata, oli võtnud teenistusse kontoriülema, siis öeldi sellele nüüd koht üles. Järgnes midagi veel enamat: sel ajal kui ta püüdis aru pähe võtta ja iseendasse süveneda, tegi ta ikkagi naisevõtu teisel moel teoks ja abiellus ühel päeval köstri verinoore tütrega, kes teda sugugi ära ei põlanud. Märkimisväärselt selge pea sel Poe Theodoril kõigile tema narritükkidele vaatamata, ta sai õevase naise, kena ja keevalise, noore sälu, ja kuna tüdruk oli pealegi alles seitsmeteistaastane, siis oli see tipmine tipp.
  Oh, aga kui rumal oli Segelfossi veskipreili! Tema isal läks peagi kõik aina allamäge, ja ta oleks võinud vabalt nõus olla ja Poe Theodori kosjad vastu võtta ning ta elu oleks olnud kindlustatud ja roosiline. Mida muud see temast oli, kui upsakus ja suurelisus – seista vastu omaenese heaolule. Aga ega tal ei läinud hiljemgi liiga hästi, temast sai lõpuks virtin Tromsos.
  Nõnda kehvasti läks Segelfossi veski Holmengra ja tema tütrega.
  Aga mis saab nüüd Segelfossi mõisast ja selle varadest? Vana leitnant oli härrasmees, tema võis ehitada Segelfossi isegi kiriku ja maksta kinni altarimaali ja lisaks apostlite kujud, ristimiskivi hõbevaagna ja mida kõike muud veel. Tal oli vähemalt kakskümmend seitse popsi ja suured põllumaad, mis laiusid naaberkülani välja. Kirjeldamatu toredus. Ta abiellus suurtsugu naisega, kes oli Saksamaalt, Hannoverist, oli ehtne aadlipreili ja nad elasid suures valges sammastega majas, lossis, mida võis näha mööduvatelt aurulaevadelt. Ta oli õiglane ja uhke, aus inimene. Kui üks allkiri oli usaldusväärne, öeldi, et hea nagu Willatz Holmseni oma! Tema sõna oli kindel nagu vanne, tema peanoogutus oma inimestele nagu õnnistus.
  Aga mis sellest kõigest kasu oli, elu ei edenenud, Segelfossi Holmsenid olid süüdi mõistetud. See oli kolmanda sugupõlve saatus. Suurnikena suutsid nad endal elu sees hoida, kuigi nad midagi ei teeninud, neil olid kopsakad väljaminekud, mis kulusid suure hulga teenijate, külas jagatavate armuandide, reiside ja suurte vastuvõttude peale nagu siis, kui Karl XV siin põhjas käis, või kui maavanem ja tingisaadikud seda paika külastasid. Kõigele muule lisandusid veel väljaminekud poja peale, kes muusikatudengina elas välismaa kallites koolides härraelu. See pidigi halvasti lõppema, vana leitnant ja proua surid ja kadusid siit ilmast õigel ajal, kuid pojal, noorel Willatz Holmsenil ei olnud muud võimalust kui kõik maha müüa. See oli enne, kui Segelfoss sai linnaks ja enne kui maal ja majadel tekkis mingi hind. Nüüd avanes Poe Theodoril oma võimalus. Kui noor Willatz tegi kõik rahaks, jäi Theodori silm pidama sammastega majal, lossil, kuningakojal, ja siin võitis tema edevus suure lahingu. Ta sai selle hiilguse omanikuks.
  Jah, Põhja-Norras olid halvad ajad, häbiväärsed ajad, kehv kalasaak ja sügav uni ning soikelu, kõigest kuuskümmend šillingit puuda ilusa rapitud tursa eest. See, kel oli varasemast ajast raha, võis tõepoolest osta lossi koos maaga ja linnakrundi mere ääres. Kuid muuseas ei olnud Poe Theodor nii pururikas ka, et see ost oleks tema jaoks tühipaljas õhk olnud, vaid vastupidi, selle eest maksmine andis valusalt tunda. Kuid maksetähtaja pikendamist ei olnud mõtet paluda, nõnda sügavale põhja oli üks Holmsen käinud. Noorel Willatzil oli nii palju võlgu kodu- ja välismaal, et kahju kohe, ta oli sunnitud isegi auriku rentima, et tulla järele hinnalistele kunstiesemetele ja igat sorti mööblitükkidele Segelfossi tubadest ning transportima need lõuna poole müüki. Raske elusaatus ja jumala sõrm.
  Aga mida Poe Theodor ja tema naine lossiga peale hakkavad? Neil on toole ja laudu ühe toa jaoks ja voodeid ühele kambrile, aga lossis oli kaks suurt saali ja lisaks veel üle kahekümne toa, ja tubadest oli mõni sinise ja mõni punase tapeediga ja ühes saalis olid seintel kuldsed lilled ja teises siid, kuid seal ei olnud ainsatki tooli, millel istuda. Kui Theodorist sai linna volikogu juhataja, kasutas ta üht saali koosolekute läbiviimiseks ja rabas selle muinasjutulise saaliga oma kaaslinlasi.
  Neile sündis tütar ja ema oli vaimustuses. Isa oli Trondheimist toonud ilutulestiku, aga ei kasutanud seda. Pisut rohkem kui aasta pärast said nad veel ühe tütre, uue taevaliku olevuse, mis jälle rõõmustas ema, kuid mitte samal määral isa, kes vaatas asjale praktilisest küljest. Ilutulestik ei leidnud kasutust. Kuid mõne aja pärast, kui isa oli üle neljakümne ja ema ainult tubli pool sellest, said nad poja, kes neile mõlemale rõõmu valmistas, laps kaalus sündimisel kakskümmend naela, tal olid paksud juuksed peas ja tillukese käe pigistus tugev, poiss missugune. Õhtul tahtis isa süüdata ilutulestiku, mille ta oli ära peitnud, aga see ei võtnud tuld. Ta kasutas nii hõõguvaid süsi kui ka leeki, aga ilutulestik ei läinud lahti. Noh, see ei tähendanud küll midagi muud, kui et püssirohi oli niiskeks saanud.
  Poiss ristiti Gordon Tidemanniks, ema oli köstri tütrena palju raamatuid lugenud ja selle nime kusagilt leidnud. Nimi oli hea küll, selle kohta ei olnud midagi öelda ja poiss ei surnud ära, vastupidi, ta tundis end hästi, sõi ja jõi, aga ta silmad läksid aja jooksul pruuniks. Kõigile jäi see arusaamatuks, aga silmad olid pruunid. Ka see oli hästi, sinisilmsed vanemad vaatasid sellele kui haruldusele ja juhtisid sellele avalikult teiste tähelepanu: „Vaadake vaid, kui pruunid silmad tal on!” Nad ei varjanud seda, neid pruune ja pisut torkavaid silmi.
  Kuid ühel päeval tekkis isal hirmus kahtlus.
  Kui ta oleks praegu olnud niisugune kui nooremas ja kuumaverelises eas, oleks Poe Theodor pannud naise vastutama pruunide silmade eest. Aga niisugune nagu tema elu nüüd oli, mil ta iga päev oli ülepeakaela töös oma suures kaubaäris ja veel muudes tegemistes, peale selle oli ta väsinud ja tüdinud, kui iga kord sündis õnnis tüdruklaps, kes mitte kunagi ei ole võimeline teda välja vahetama, ei kaotanud ta siiski enesevalitsust ja pruukis tublisti mõistust. Paaril korral lõi ta küll naise ees rusika lauale, ja juhtus sedagi, et ta luuras teda, kui naisel oli vaja sadamasillalt abi kutsuda kas vasikat tapma või lõhet suitsutama, aga kaugemale Theodor ei läinud. Ta isegi ei löönud ilusat mustlaspoisist saatanat minema, kes töötas sadamasillal ja oli tubli mees noodaga lõhepüügil.
  Praktiline ja enesekindel mees see Poe Theodor, tõepoolest, kas ta ei olnud just õige mees omal kohal, üks nende hulgast, kes saavad hauale suure, üleni täiskirjutatud malmplaadi, korralik mees, kelle moraal oli pisut vildakas. Ilutulestikku ei süüdatud, jah, ta ei saanud rakette üles tähtede poole saata. Mis siis? Keegi ei saa tähtedele vastu hakata. Kas tasub mustlast lahti lasta ja jääda heast mehest ilma? Kes hoolitseks lõhe eest nii nagu tema, läks millimallikatest üleni kupla, aga kindlustas majapidamisele ootamatu puhaskasumi. Kes oleks kaubaveopaadis valves, kui aurikud suure kaubalastiga tulevad? Ja kas ei olnud ka mustlane Otto omal moel korraliku rahva hulgast, sellest suurest Alexandri perekonnast, kes oli pärit Ungarist ja tuntud terves Nordlandis, kui nad oma paat-elamuga siia tulid?
  Pealegi, mida teadis Theodor, mis usaldusväärset tal oli, millele toetuda? Ei midagi muud kui paar pruune torkavaid silmi ja teatud kahtlane hullus tema naises sellest ajast peale, kui mustlane Segelfossi teenistusse tuli – et ta silmad lõid särama ja ta käis treppidest kergelt ja kikivarvul ja laulis alailma ning kandis kaelas sametpaela koos kuldmedaljoniga, see noor laululind. Aga edasi, kui kõik ära öelda – kirglik kaisutus suitsutamiskojas koos suudluse ja keha kobamisega ühel õhtul, kui Theodor luurele läks. Lõpuks millegi samalaadse kordumine kuuvalgel õhtul mere ääres otse kaubaaida ukse ees. Aga see oli ka kõik, ja mida tema teadis! Isa Theodor mõtles umbes nii – seekord ei tulnud vähemalt tüdruk, ja kui kõik ka ei olnud nõnda, nagu oleks pidanud olema, siis ei saanud tema ju sinna midagi parata.
  Aeg läks ja lastele võeti õpetaja. See oli naine, kellega võis Poe Theodor – kui tõtt öelda – natuke tiiba ripsutada ja ta oli ilmselgelt huvitatud enda maksmapanemisest ja tahtis naisele näidata, et ka tema võib. Muidugi võis, vaadake vaid! Ta läks selle naisega koos kirikussegi, ilma et oma proua kaasas oleks olnud, ja jõuludeks kinkis ta õpetajannale puhtast hõbedast salvrätikurõnga. Olge lahked, selle üle võiks ta naine järele mõelda! Mida ilmarahvas selle kohta ütleb, oli ükspuha, ega tema ei olnud pruunide silmadega last ilmale toonud, ilmarahvas oleks kindlasti tema poolt. Aga muide, Segelfossi mõisa isand tegi seda, mida ise tahtis.
  Aga seda tegi ka noor naine ja lasi mustlasel end kirikusse saata. Seal istusid nad mõlemad Segelfossi pingil koguduse silma all, kuigi Otto Alexander oli ainult mustlane ja lihtne töömees sadamasillal. Nüüd aitab, mõtles Poe Theodor, see asi läheb võimatuks! Mille peale sai mustlane päevapealt hundipassi.
  Jah, sest suvi kaldus sügisesse ja lõhekalaga oli selleks aastaks lõpp.
  Kuid Theodor ei olnud sugugi nii halb, ta oli valmis järele andma. Ta rääkis naisega ausalt uuest korrast – lapsed on juba suured, eriti väikesed tüdrukud on piisavalt vanad, et neil võiks olla koduõpetaja, kes oleks koolitatud mees. Oh, seda kelmi Poe Theodorit, seda kavalpead, ta ei olnud mingi südametemurdja, ta oli tüdinud õpetajannaga niisama naljaviluks udujutu puhumisest ega suutnud enam teeselda sügavat kirge, sellel olgu lõpp! Nii halb ta ei olnud.
  Ja see, et õpetajanna sõitis ära ja koduõpetaja tuli asemele, oli hea lahendus. Nüüd said lapsed laialdasi teadmisi ja eriti Gordon Tidemannile tuli kasuks see, et tal oli teenäitajaks meesterahvas, poiss oli ju varakult arenenud ja kiire taibuga, lausa tarkpea. Mõne aja pärast läks ta Trondheimi, esialgu kooli ja oli seal priimus, siis sai ta õpetust kaubanduse alal ja müüs leti taga, hiljem oli paar aastat Saksamaal, kus õppis „kõike erialasse puutuvat”: raamatupidamist, kaubakäivet, börsitehinguid, veksliõpetust, need olid suured ja kasutud õpingud Segelfossi kaubakeskusest tulnud mehele, kuid arendavad ja vajalikud kultuursele kaupmehele. Poe Theodor pidi muidugi proovima vana leitnandi eeskuju järgida ja võimaldama oma pojale suures koguses head ja välismaist haridust ja kuna ta neil aegadel teenis paari noodaga heeringapüügi pealt palju raha, oli ta võimeline pisut tavatul hulgal seda välja käima. Ta andis ka pojale, verinoorele poisile, ülesande osta Segelfossi saalidesse ja tubadesse vanaaegset peent mööblit, mis sarnaneks sellega, mis seal varem oli olnud, nagu maast laeni kuldraamiga peeglid, kullatud sfinkside ja lõvikäppadega sohvad ja toolid, pildid ja vaasid, lauad ja panustehnikas kaunistustega kummutid. Gordon Tidemann sattus välismaal kenakese hulga asjade peale ja saatis need suurtes kastides koju. Oli ikka vaatepilt, kuidas loss seestpoolt veel kord üles löödi, ehtsad ja järeletehtud iluesemed segiläbi, kellad, mis loomulikult ei käinud, osaliselt katkiste prismadega kroonlühtrid, pealepintseldatud paatinaga pronksist antiikesemed, aga ka suurepärane puitmööbel, samuti hulk kullast kaunistuste ja inglitega voodeid külaliste tubadesse. Uhke sisustus ületas kaugelt endise, mille noor Willatz minema viis, ja Theodor ja tema naine tundsid end selle keskel veidi nõutuna. Nad jätsid need esemed seisma, kuni poeg koju tuleb.
  
Londonis kohtas Gordon Tidemann noort kaasmaalast Romeo Knoffi, kes samuti omandas välismaal erialast haridust. Ta oli suurest kaubakeskusest Helgelandil, mis asus keset faarvaatrit, oli laevade peatuskoht, seal oli toredaid hooneid nagu tuvimaja, paabulinnulaut, torniga peahoone, ja soliidne betoonkai. Kuid nimelt soliidne ei olnud vana Knoff just alati olnud, alles pärast paari tasuvat pankrotti jõudis ta haljale oksale, ja nüüd tegeles ta Lofootidel kala suuremahulise ülesostmisega, tünnivalmistamise, laevaehituse ja palju muuga. Tragi mees ja omamoodi matadoor. Tal oli kaks last elavate kirjas, poeg Romeo ja tütar Julie – Romeo ja Julia!
  Pärast seda kui Romeo kohtas Londonis Gordon Tidemanni, veetsid need kaks noorhärrat palju aega koos, nad olid eakaaslased ja said sõpradeks, nad õppisid sama eriala ja olid võrdväärsed. Koju sõitsidki nad üheskoos. Nad leppisid ka kokku teineteise külastamise, kui selleks aeg tuleb.
  Poe Theodoril ei olnud midagi nii noobli mehe võõrustamise vastu, nagu Knoff seda oli, vastupidi, ta tundis, et see on talle suureks auks, ja ta oli sellest sündmusest väga õhinas. Knoffid olid päritolult välismaalased ja nüüd juba mitmendat põlve kaupmehed Nordlandis. Theodor seevastu oli norralane, Poe Peri järglane, ja oli nii-öelda eilne, kel polnud muid peeneid asju kui need, mis Segelfossi endistelt omanikelt, suursuguselt Holmseni perekonnalt olid siia maha jäänud. Aga igal juhul oli see vedamine, et nii palju ülekullatud ja poleeritud majakraami oli peahoone tarvis koju veetud.
  Romeo tuli koos oma õe Juliega, ja juba sadamasse seilamisel said nad mulje uhkest paigast, nähes, kuidas loss kerkis esile oma sammaste ja pika kasealleega ja kellatorniga aida katusel. Ja kui nad lossi ette jõudsid ja suure hiilguse keskele sisse astusid, lõid mõlemad Knoffid käsi kokku ja Julie hüüatas: „Taevake, meie küll nii ei ela!” Poe Theodori rind paisus.
  Kui nad koju tagasi sõitsid, võtsid nad kaasa Gordon Tidemanni ja tema kaks õde, ja Poe Theodor tundis ka sellest väga suurt rahulolu.
  Mõni aasta sõitsid noored edasi ja tagasi üksteise poole ja neist said head tuttavad, see viis kihluste ja pulmadeni. Romeo viis ära Theodori tütre Liliani ja Julie Knoff tuli Segelfossi. Nii võrdselt toimus vahetus. Ainult Marna, Theodori teine tütar, jäi järele ja tema esialgu mehele ei läinud.
  
Linnas ei olnud alguses kuigi palju maju. Segelfossi mõis oli selle tuum, aga see asus omaette, tükk maad eemal, hiljem ehitasid inimesed mõne maja mereranda ja Theodori suure poe ja sadamasilla ümber. Mõni käsitööline tuli lõuna poolt ja asus sinna elama, nagu rätsep, piltnik, sepp, pagar ja lihunik. Tuli ka paar väikekaupmeest, kes kinnitasid seal kanda, aga neil oli raske hinge sees hoida. Esimene lihunik läks tagasi oma kodukohta, aga selle asemele tuli teine mees, kellassepp, ja leidis tööd lossi paljude vanade kellade parandamisel, seejärel tuli tal lahkuda. Teist võimalust ei olnud.
  Aga see mees, Tobias Holmengra, kes tuli Mehhikost ja pidas jõe ääres suurt veskit, elavdas oluliselt elu ja liikumist. Tema ajal tuli palju uusi inimesi juurde, kes ehitasid ja koht kasvas. Aga Holmengra edu ei kestnud kaua, lähikond oli väike ja kehv ja kaugus jahu vajavatest linnadest liiga suur. Pealegi saabus jõhker aeg, tema töölised hakkasid lärmi lööma ja jätsid töö pooleli.
  Kuid vähehaaval kasvas linn siiski suuremaks, paar uusehitist mullu, paar tänavu, piirkonna arst asus sinna elama ja avati apteek. Rea aastate pärast olid seal postkontor, telegraaf, Grand hotell, ringkonnakohus, pank ja kino. Endisest ajast oli seal kirik ja pastor, nüüd oli kool ja õpetajad, lensman, advokaat ja politsei, oli ka väike trükikoda ja ajaleht Segelfoss Tidend. Midagi rohkemat seal enam olla ei saanud. Lähedal asuvas külas olid väiketalud ja hurtsikud ja inimesed elatusid merest ja põllumaast.
  Vanast linnast ja selle rahvast ei olnud enam suurt midagi järel. Leidus veel mõni inimene vana leitnandi ja veski ajast, aga neid ei olnud palju ja need, kes olid, ei olnud kaasarääkijad. Nad olid peitu pugenud ja elasid varjus, oleksid nagu surnuist üles tõusnud, väljas käisid põhiliselt õhtuti, neist said ööinimesed ja nad tundsid head meelt, et keegi neid ei näinud. Neil ei olnud lapsi, kelle eest hoolitseda, nende lapsed olid suureks kasvanud ja kodust lahkunud ja ainult mees ja naine olid alles jäänud. Mõni mees tegeles väheke kodulähedase kalapüügiga, teised koristasid öösiti linna, kaks ätti olid kirikaias hauakaevajad. Aga kunagi olid nad olnud inimesed nagu teisedki, see ei olnudki nii ammu, Poe Theodor elas siis veel, aga nüüd ei elanud enam temagi, kõik olid surnud, ja siin kummitasid need vanakesed.
  Õhtuti videviku ajal said naised kaevul kokku ja heietasid suuri mälestusi – veski töötas, nende meestel oli tööd ja leiba, oli ihukatteid ja kohvi ja ahjus praksus tuli ja siirup oli pudru peal. Mõnikord oli Jumal armuline ja õnnistas neid noodatäie heeringa või hea loomusega Lofootidelt, aeg-ajalt sündis, abiellus või suri keegi nende naabruses, kõik oli hästi, kõik oli suurepärane. Ja mis veel rääkida Lassenist, kes oli siit pärit ja sai lõpuks piiskopiks ja riiginõunikuks kuninga juures, just nagu Joosep vaarao juures Egiptimaal.
  Siis ei olnud siin Grand hotelli ega panka ega kino, aga see aeg sobis neile inimestele.
  
  
Segelfossi mõisas muutus elu uue omaniku ajal üksjagu teistsuguseks. Argielu käis pisut kõrgemal tasandil ja eemalduti rohkem külarahvast. Lühikese teejupi kodust poodi ja jälle tagasi sõitis Gordon Tidemann kaarikuga, ja ta oli ka üldiselt omaks võtnud härrasmehe kombeid. Milleks need kollased kindad head olid, mis tal suvisel päeval sel lühikesel sõidul käes olid? Ta ostis endale väikese vahva mootorpaadi, ilma et tal seda kusagil kasutada oleks, ihuüksi sõitis ta sellega postilaevadele vastu, et reisijad teda imetleda saaksid; kui ta oli paar sõna kaptenile hõiganud, sõitis ta kaldale tagasi. Ta oli ju ka pilkupüüdev mees, pikka kasvu väljapaistev persoon, võõrapärane, tõmmu naha ja juustega, kongus ninaga, silmad pildusid sädemeid, kitsad huuled kõvasti koos. Ta oli alati ontlikult riides ja kingad läikisid. Jah, siin ei olnud enam tegemist Poe Peri ega isegi mitte Poe Theodoriga.
  Tema isa eluajal käisid noodapaadid igal aastal püügil, iga nootkond oma sõiduvees, sageli kaks korda aastas, sügisel enne Lofoote ja kevadel pärast Lofoote. Esmajoones pakkus talle huvi kalaga kauplemine, noodaga heeringapüük ja soolamine, mis andsid suurt kasumit. Aga just seda ei olnud Gordon Tidemann koolides ja välismaal õppinud, ta teadis rohkem kui vaja raamatupidamisest ja börsikurssidest ja välismaaga kaubavahetusest, asjadest, mil ei olnud tema ärile tähtsust. Mis kasu oli üksikasjaliku ja täpse aruande koostamisest poe kaubatehingute kohta, mis olid ju märksa vähem tasuvad kui suured soodsad kaubatehingud nootkondadega, kui merel vedas. Veel pidas ta Nordlandi linnades teenistuses kaubareisijat, kuid tema tegevus ei andnud suuremat tulu ja ühel päeval kutsus ülemus mehe kontorisse ja pakkus istet. Ülemus oli viisakas, kuid jutt oli lühike.
  „Enam ei lähe hästi,” ütles ta.
  „Paistab sedasi.”
  „Viimased ilusad proovitooted peaksid ju paremini minema, siidikimonod.”
  „Peaksid küll,” ütles mees. ”Aga inimesed raputavad nende peale pead.”
  „Need kaubad on kõige peenematest hulgimüügifirmadest.”
  „Inimesed tahavad pigem linastes särkides magada. See on vana harjumus.”
  „Kuidas villased kleidid lähevad?” küsis ülemus. „Viimane mood.”
  „Seda küll,” vastas mees ja raputas pead. „Aga sellega on niisugune asi, et daamid tahavad pigem siidi.”
  „Ah nii.”
  „Villane all ja siid peal,” ütles mees ja naeris.
  Ülemus tõmbas naeru peale kulmu kipra: „Kokkuvõttes ei lähe hästi. Mingi põhjus peab kusagil peituma. On teil piisavalt esinduskulude katteks?”
  „Jah, mul on ju see tavaline summa, nagu meil kõigil, kes me ringi sõidame.”
  Ülemus ütles äkki: „Aga te võiksite endale ise midagi pisut paremat selga panna. Kas te käite kaupmeeste juures nendes rõivastes?”
  „Need on peaaegu tuliuued. Eelmised jäid ju lõpuks pisut kitsaks, aga need…”
  „Kust te need ostsite?”
  „Tromsost. Tromso kõige peenemast rõivakauplusest.”
  „Võib-olla peaksid teie kaubakohvritel olema läikivad vasknurgad,” ütles ülemus.
  Mees ahmis õhku. „Kas te tõesti arvate?”
  „Ma ei tea, säärane mõte tuli. Aga asi ei ole ainult kohvrites ja seljariietes, vaid käitumismaneeris. Ma ei tea, kes te mõistate mind. Olete vahel mõelnud sellele, kuidas te esinete? Te esindate suurt kaubamaja ja peate olema sellele vastav. See teie särk ja see lips – vabandage, et ma seda ütlen!” Ülemus noogutas, et sellest, mida ta ütles, peaks piisama.
  Aga võib-olla oli viga mehe kommetes, midagi jäi käitumises vajaka, taktis, ta ei saanud aru, et peab minema hakkama. Ta ütles: „Asi on ju nii, et peame oma ringreisil sageli ise kohvreid tassima. Tihti ei ole meil võimalust laevaga sõita ja peame kasutama mootorpaati. Me ei saa alati head välja näha, me määrime end mustaks.”
  Ülemus vaikis.
  „Tihti ei ole me enam puhtad, kui kohale jõuame.”
  Ülemus ütles lõpetuseks: „Jajah, mõtle selle üle, mida ma ütlesin. Mingi põhjus peab sel olema…”
  Kuid muuseas ei olnud Gordon Tidemannil peas ainult uhked ihuvarjud ja narrused, ta oli õppinud, et rõivastel ja viisakal käitumisel on suur tähtsus, aga ta ei lasknud mõtetel sel teemal ekselda. Ta toimis hoopis ema nõuande kohaselt ja hakkas tegutsema, et noodamehi merele saata.
  Tema ema oli mitmel moel tervet varandust väärt. Ta oleks võinud olla oma laste õde, oli ikka veel noor ja ilus, naeruhimuline, keevavereline ja tubli. Tema kohta käisid jutud, et ta oli abielu algusaastatel veidi peru olnud, sest mees ei olnud tema meelest suurem asi, aga sellest oli tükk aega möödas ja nüüd oli kõik unustuse hõlma vajunud. Teda kutsuti vanaprouaks, aga see oli tobe hüüdnimi, enneaegselt vanaks jäi hoopis tema mees, Poe Theodor, kes hukutas abielu ja oma elu. Tema naine jäi sama heana temast järele.
  „Kui sa noodapaadid merele saadad, kes sul siis püügivanemateks saavad?” küsis ema.
  Gordon Tidemann oli kirjatöö peale nii tubli, et oli koostanud isa kõigi noodameeste kohta nimekirja ja hakkas seda ette lugema.
  „Sa kirjutad üles iga viimase kui kübeme,” ütles ema naerdes. „Sinu isal olid nad kõik peas. Mis, kas sul on see Nikolai ka kirjas? Aga ta suri ju eile.”
  „Ah soo… Siis tõmbame selle maha ja paneme Tuhatkunstniku asemele.”
  „Tuhatkunstnik on liiga vana. Ei, noodapüügil peab sul noor meeskond olema.”
  „Ta on küll vana, aga sale ja sitke. Ma usaldan teda kõiges, olgu see mis tahes.”
  „Me ei saa mõisas ka ilma temata hakkama.”
  „See võib õige olla,” lõpetas poeg.
  Vanaproua tundis hästi Tuhatkunstnikku ja teadis, et ta on taiplik, ta oli mehega mitu korda juttu ajanud ja kuulnud, kuidas ta seletusi jagab. Ta oli vana meremees või vandersell, aga ühel päeval tuli ta tööd küsima. Ta oli kõhn ja vilgas, oli palju ringi rännanud ja pajatas igasugu lugusid. Kui tema käest küsiti, kust ta tuleb, vastas ta: ”Tervest maailmast!” Aga, kus ta viimati oli? „Lätimaal.”
  Ülemusele hakkas ta meeldima. Nad kohtusid kontoris, võõras oli pannud oma mütsi ukse kõrvale põrandale ja seisis sirge seljaga. Temas oli distsipliini, mille vastu Gordon Tidemannil ei olnud midagi. Ta teadis, kuidas viisakalt käituda, ja temas oli ka abivalmidust, kord tegi ta laos koha ühele Finnmarki noorukile ainuüksi sellepärast, et too mängis viiulit. Poisist sai hiljem poesell.
  Nüüd oli neil siis mees, kel oli muid oskusi. Mis ta nimi oli? Ta ütles oma nime, aga üldiselt oli tema elupäevil pandud talle kõikvõimalikke nimesid, kuni mõrtsukani, nii et nimi ei tähendanud tema sõnul midagi. Aga mida ta teha oskab? Jah, kui ta pannakse kirja tuhatkunstnikuna, kes kõike teha oskab, siis teeb ta seda, mida ta tegema pannakse, võib-olla natuke rohkemgi.
  „Võid jääda,” ütles ülemus naerul näoga.
  Ta ei kahetsenud, et oli selle mehe oma leivale võtnud. Tuli välja, et vanamees võis olla mitmel moel kasulik, nagu siis, kui ta kustutas mõisas ämbritäie keedusoolaga tõsise korstnatulekahju – tont võtaks, kas ta polnud mitte ise selle tule esile kutsunud! Talle anti ülevaatamiseks hakklihamasin, pesu väljaväänamismasin ja pesurull ja ta tegi neist peaaegu uued. Ta asus omal algatusel paate ja tööriistu puhtaks kaapima ja õlitama, ta kattis mõisa viletsa ja pimeda sealauda tsementkrohviga ja tegi sellest valge ja sõbraliku eluaseme. „Tuhatkunstnik, tule meile nüüd appi!” hüüti talle, kui aken ei tahtnud kinni minna.
  Muuseas, ta oli kindlasti usklik, sest ta lõi vahetevahel endale risti ette ja elas vaikset elu. Kunagi ei kuuldud teda kusagil tee peal huilgamas või metsikult laulmas või kedagi revolvrist tulistamas.
  Segelfossi mõisas sündisid lapsed, kolme aasta kohta kaks ja seejärel veel mitu. Väga usin ja viljakas oli noorproua, pikka kasvu, painduv nagu uss, kuid korraga ilmus talle jälle ümmargune kõht ette, seda võis nimetada äkk-kõhuks. Noored hullud inimesed ei saa tegemist teha armastuse ja sellega, ilma et lapsi ei tuleks. Vanaproua kiigutas nüüd kätel lapselapsi ja tema enda väljavaated niisuguseks mänguks olid väikesed.
  Lapsi sündis ka ümbruskonna taredes ja väiketaludes, inimesed abiellusid varakult ja jäid kohe vaeseks, mida muud oodata oligi. Ja ega nad ei oodanud ka. Nagu see Jorn Mathildesen, kel oli säärane nimi sellepärast, et tal ei olnudki isa, ta võttis endale naiseks Valborgi-nimelise tütarlapse Oiralt. Neil ei olnud lapikestki maad ega punast krossigi, millest ära elada, ainult mõni riidehilp, mis nad siit-sealt olid saanud. Aga nad abiellusid ja elasid turbahurtsikus. Miks sa seda tegid ja lasid oma elul raisku minna, küsiti tüdruku käest. Kas ma pidin siis edasi iga mehe tarvis olema, vastas Valborg. Sa oled ju kenake, ütlesid teised, ja alles üheksateistaastane. Jah, ütles tüdruk, aga nad alustasid minuga kohe pärast leeris käimist. Natuke kerjasid Jorn ja Valborg ja natuke muidugi varastasid, igatahes hoiti nendel silma peal, kui nad linnas käisid ja mõnda poodi sisse astusid. Noh, mida sa täna ostad, küsisid kaupmehed pilkavalt. Kas ei tohigi sisse astuda, vastas Jorn. Kui nad ta rahule jätsid, võis Jorn uurida talle silma torganud punase- ja rohelisekirju kleidiriide hinda või küsida, kui palju maksab nael Ameerika pekki. Kuid mis hea pärast peaks talle hindu ja arve ütlema, võisid kaupmehed poriseda, ta ei osta niikuinii midagi. Kas ei tohi siis küsida ka, vastas Jorn.
  Armetu oli Jorni ja Valborgi elu, aga vähemalt lapsi neil ei olnud – jah, kahjuks isegi lapsi neil ei olnud.
  Ümberringi taludes oli igal pool lapsi, ainus, mida oli küllaga, ja see ei olnud tühine õnnistus. Ilma lasteta ei oleks ühelgi päeval naeru kuulda olnud ja ilma nendeta ei oleks kusagilt olnud väikesi käsi laenuks võtta ega ühtegi naljakat küsimust kuulda. Kuid muus osas oli elu taludes tühi ja vaene. Sügisel võidi ju mõni lammas tappa ja jumal tänatud, et kartulid olid majas ja laudast tuli õnneks piima, nii et need, kes taludes elasid, ei paistnud puudust tundvat, neil oli kolm-neli lehma ja hobune ja natuke pudulojuseid. Aga kas need olid ikka nende omad? Esialgu olid nad kõige eest taluski võlgu, lisaks olid nad linna kaupmeeste raamatutes sügavalt võlgades, neil olid maksud maksmata, nad elasid lagunenud majades. Ei piisanud lehma või paari lamba ohverdamisest oma suurte võlgade katmiseks ja kui Lofootidel kalapüük ebaõnnestus, langesid nad lihtsalt veel sügavamale võlgadesse. Ei, neil ei olnud suurt midagi Jornile ja Valborgile öelda, kui need sandid kerjamas käisid. Tagajärjeks oli ka see, et üks vaene aitas teist poole koti kartulite või mannergutäie piimaga, nii et üksteisele tunti kaasa. Rahvas näitas üles suurepärast abivalmidust, mis kindlasti rõõmustas taevaingleid.
  Korralikud ja tavalised inimesed elasid kõik oma seisuse kohaselt. Ja seda kummaliselt vanaaegsel moel, kuigi asusid nii lähedal linnale koos kõigi suurnike ja nende uute moodidega. Ja peale linnasuurnike oli ju Segelfossi mõisa härrasrahvas, kes määras kõike. Aga külarahvas ei võtnud vedu, ta elas nii, nagu nad kord olid õppinud, ja võttis ainult väga visalt omaks kaela ümber valge krae ja peenemat sorti poetubaka piibus.
  Vaadake nende paadikuure, mis kindla peale ei olnud praegu teistsugused, kui need olid kuningas Sverre ajal, kuid mis vastasid otstarbele. Seinad olid haava- ja kaseteivastest, katus tohust ja mättast. Ja kui mõni arvas, et need paadikuuriseinad oleksid pidanud tihedamad olema, siis seda nad just ei pidanud, õhk pidi seintest läbi käima, nii et purjed ja võrgud, mis sees rippusid, saaksid iga kord pärast kasutamist ära kuivada. Ja vaadake neid vägevaid puulukke paadikuuri uste ees, pikkade eelajalooliste puuvõtmetega, mitte miski ei olnud rauast, miski ei roostetanud. Kui võti kord pehkis, tuli uus teha, see ei maksnud öörigi, nõudis osavate kätega mehel ainult pisut aega, oli huvitav õhtutund.
  Need inimesed olid omal moel usinad, neid ei pidanud sundima. Vastavalt aastaajale tegid nad talvepuid või püüdsid koduümbruses väheke kala. Lapsed käisid karjas või tegid midagi muud, mis ette juhtus, marjaajal käisid metsas, sageli halva ilma ja sügiskülmaga, sageli olid päev otsa söömata. Murakaid ja pohli müüsid nad linnas ja tõid raha koju. Nad õppisid varakult piskuga läbi ajama ja häda polnud midagi. Nende emade ja õdede osaks olid tubased tööd ja laut, nad ketrasid lambavilla ja seadsid kangast üles, nad kudusid riiet suurepärase tugeva aluspesu ja kleitide õmblemiseks, nad värvisid erinevat tooni lõnga ja kudusid ruute ja triipe nii enda kui ka väikeste tüdrukute pidulikesse undrukutesse – ja nad ei kadestanud mitte kedagi siin maa peal. Nad olid kirikusse minnes kenad, pidulikud seelikud kõigil seljas.
  Rahulolevad kehvikud ja vaesed olid harjunud selle eluga ja mitte millegi muuga. Sageli oli nende taredes lõbu laialt, lapsed naersid loomulikult iga tühise asja üle, aga ka täiskasvanud ühinesid nendega meeleldi. Peamiselt õhtuti leidsid nad ühte kui teist ajaviidet, tore oli ka, kui mõni naabritest läbi astus, kuigi see oli kõigest Roteni Karel, kes oli säherdune meister tantsuviise trallitama, või tuli Karina, see, kes näris tubakat nagu meesterahvas, kuid tahtis seda maha jätta. Lapsed olid sageli tüdinud Karinast ja pistsid talle tubaka asemel pihku nahatüki või riideräbala, selle üle kihistasid nad mis kole ja lustisid. Seevastu tundsid nad õudusesegust lõbu, kui tuli Ase. Jah, tema ütles tervituseks – rahu teile, kui ta tuli ja – elage rahus, kui ta läks, kuid teda peeti ohtlikuks.
  Rahval oli suur usk trollidesse ja maa-alustesse ja kaitsevaimudesse. Võis juhtuda, et mõni mees oli unes midagi näinud või oli kuulnud õhust hoiatust, ja palju muudki halba ja arusaamatut võis ette tulla. Oli üks mees, kelle nimi oli Solmund, ta vedas metsast puid koju kuni õhtuse suure pimedani välja. Kui ta oli viimast vooru koduteel ja astus puuvindami järel, nägi ta järsku, et tema koorma otsas istub üks naisterahvas. Talle oli arusaamatu, mismoodi, taevas hoidku, oli see sinna sattunud, aga igal juhul ei olnud asi õige ja ta hakkas enda ja hobuse eest Jumalat paluma. Kui nad olid nii kaugele jõudnud, et koduhooned juba paistsid, keeras hobune teel kõrvale, naine oli ilmselt teda millegagi torganud, ise hüppas ta koorma otsast alla ja jäi seisma. „Oled see sina, Ase?” küsis mees. „Mina jah,” vastas naine. „Mida sa minust tahad?” küsis Solmund. „Ma tahan, et sa võtaksid mind,” vastas Ase. „Seda ei juhtu,” ütles mees, „ja kõtt, kao mu tee pealt!” „See läheb sul veel kalliks maksma,” ütles Ase. Hobune muutus sellest päevast peale kartlikuks, ja vaene Solmund läks oma saatusele vastu.
  Ase oli pikk ja tõmmu naine, tema isa oli olnud mustlane ja ema laplane. Ta kandis seljas lapi umbkuube, mis ulatus kandadeni nagu kleit, ta astus nagu kuninganna, loomult uhke, aeglase ja tõsise jutuga. Ta oli silmatorkavalt ilus naisterahvas, aga väga räpane, aastaid tagasi võis ta olla kaunitar nii näo kui ka kehaehituse poolest. Ta hoidis end laplaste hulka ja oli nende moodi riides, kuid tema kuuel ei olnud värvikirevaid tikandeid ja aplikatsioone nagu tavalistel lapi umbkuubedel, see oli tagasihoidlik pruun riietusese. Ainult vasakul küljel rippus tal vöö küljest alla palju kõlisevaid kulinaid – nuga, käärid, õmblustarbed koos luust nõela ja loomasoonest tehtud niidiga, piip ja tubakas, tuleraud ja tael, hõbeehted ja müstilised luust asjakesed. Ase luusis kogu aeg ringi, jumal teab, kunas ta magas, ta ilmus kõikjale. Oli samal päeval Lõunakülas ja Põhjakülas, kuigi ainult vantsis jalgsi. Ootamatult seisis ta mõnes tares.
  Kui Ase tuli, jäid lapsed vakka ja pugesid nurka. Ta ei tulnud asja pärast ja harva palus ta midagi, aga pereema pistis talle omal algatusel nutsu jahvatatud kohviube või tubakasuutäie, et temaga hästi läbi saada. Viisakusest võis pereisa küsida, kust ta tuleb ja kuhu minna kavatseb, ja ta sai vajalikud vastused. Ta võis ka küsida: „Oled sa kuulnud, et Segelfossi kosk oli eile Solmundi ja tema hobuse alla neelanud?” „Jah,” vastas Ase, kuid see ei paistnud temasse puutuvat. „Selle hobusega oli ohtlik kosele nii lähedale sõita, kas Solmund ei teadnud seda?” Ase vastas: „Sina küsid minult ja mina sinult!” „Ja siis see vaene Tobias, kelle maja sel nädalal maha põles, oled sa sellest asjast rohkem kuulnud, sa ju kondad ringi ja puutud inimestega kokku?” „Ei ole,” vastas Ase. Ta istus unistavate silmadega ja vajus mõttesse, aeg-ajalt tõstis ta oma pruuni pilgu, ja see oli õudne ja põhjatu. Millele ta mõtles? Võib-olla mitte millelegi, et ta lihtsalt oli nii sünge, võib-olla painas teda armuvalu. Abielus ta ei olnud, elas turbaonnis ühe muldvana laplase juures, ja see ei saanud mingil juhul tema kallim olla. Sel juhul ei olnud Ase midagi muud kui juba aher vanatüdruk, natuke pealt kolmekümne ja aher ja veel ilus olevus. Temas oli midagi imelikku, ta rääkis oma aeglasel moel head linnainimeste keelt ja teadis igasugu asjadest rohkem kui teised laplased, nii et võimeid tal oli. Lugeda ta suurt ei osanud ja kirjutada üldsegi mitte. Sattus ta kusagile tantsupeole ja talle valati klaasi, rüüpas ta hea meelega viina ja talus seda palju.
  Siis tõusis ta ja ütles: „Ei, nüüd pean jälle edasi minema.”
  „Oh, küll jõuad õigel ajal pärale,” ütleb pereisa viisakusest.
  „Lähen Põhjakülla. Seal tõmbas üks laps keeva vee poti endale kaela.”
  Pereema pahvatab tigedalt: „Jah, siis pead kiirustama, siis pead kiirustama!”
  „Mina tulen täpselt, siis kui minu aeg on,” ütleb Ase ja noogutab. „Elage rahus!”
  Pereema läheb tema järel välja, käes midagi ja käsi on põlle all. Kui ta tagasi tuleb, vaatab tema mees talle teraselt otsa ja küsib: „Kas ta sülitas?”
  „Ei sülitanud.”
  Majja tuleb elu sisse, lapsed hakkavad peagi üksteist ahvima ja narrima. „Sa olid näost kole valge,” ütleb vanem vend väikesele õele. „Mina?” suurustab tüdruk, „ma oleksin võinud vabalt Aset puudutada.”
  Aga oh ei, hirm Ase ees ei olnud sugugi nii tühine, muidugi ei julgenud väike õde teda puudutada, isegi täiskasvanud ei julgenud. Kas teenitult või teenimatult, aga Ase kohta räägiti, et ta oskab nõiduda, oskab loomi ravitseda ja osalt ka inimesi, tuua inimestele õnnetust kaela nende ukselävele sülitades. Ta ümbritses end müstikaga: „Ma tulen täpselt siis, kui minu aeg on!” Inimesed, kes uskusid tema kunste, kutsusid teda ja keegi ei julgenud talle midagi vastu öelda, tema kättemaksu ohvriks langemine oli täiesti oma teha.
  „Ei sülitanud, pea suu,” ütleb ema. „Ärge võtke Ase nime suhu. Ta võib väljas seista ja läbi seina kuulda.”
  „Ma ütlesin ainult, et väike õde kartis,” pomises poiss.
  Teised lapsed sekkusid jutusse ja tulid kõige nooremale appi: „Hoopis suurvend ise kartis!”
  Kõik naersid kahjurõõmsalt ja suurvend oli tükk aega paljas õhk.
  Nad nääklesid ja naersid, tülitsesid ja said sõpradeks, tundsid üheskoos end hästi ja halvasti. Lapsed olid õnnistuseks, mis on kodu lasteta? Tühi koobas maailmas. Aga võimalused nende saamiseks? Küll võimalusi leiab, arvasid vanemad. Kui neid ei hoitud liiga halvasti, nii et see hakkas kasvamist ja tervist mõjutama, võis nende kasvatamisel kindlasti vähemaga läbi ajada, eriti rõivaste puhul, sellest polnud midagi, kui nad natuke külmetasid, ühtmoodi natuke nii suvel kui talvel. Majale ei olnud ka nii rangeid nõudeid, nad ei olnud ära hellitatud. Sügisel ja kevadel vihmase ilmaga lasid ju kõik mätaskatused läbi, ja neil tuli tilkumiskohta nõu alla panna. Kõige hullem oli ülakorrusel, kus lapsed magasid, neil olid igasugu kopsikuid ka voodis ja kui nad juhtusid selle unes ümber ajama, läks suureks mürgliks nii naeru kui pahameele saatel. Kas tilgake vihmavett voodis surus neid alla või lõi verest välja? Lõpuks suhtusid nad sellesse kannatlikult ja jäid uuesti magama, hommikuti olid nad mälestuse võrra rikkamad. Nad olid harjunud lekkiva mätaskatusega ega olnud harjunud millegi muuga.
  Igal laupäeval küüriti laudpõrandad liivaga valgeks. Ema ja isa silmis oli kena, kui lapsed olid ka kadakaoksi peale puistanud, aga see ei olnud mõistlik – ega ju? Oh, kui tublid olid need väikesed tüdrukud, Jumal õnnistagu neid. Nad olid säärase läbipääsmatu teega käinud metsas just kadakaoksi toomas, hakkinud need peeneks ja puistanud pühapäeval põrandatele. Soojenedes lõhnas see nagu puhtus ja lilled, igal marjal oli rist peal, mida Jumal küll sellega mõelda võis? Kadakas oli midagi erilist, see ei olnud ainult põrandale puistamiseks, kui taheti tarre head lõhna, siis viibutati põlevat kadakaoksa ja lasti sel suitseda. Kui ema tahtis piimapütte puhtaks pesta, keetis ta kadakaleotist ja küüris sellega.
  
  
Kui noodamehed ilma loomuseta koju pöördusid, ütles ülemus ainult: „Järgmisel on korral on parem õnn!” Tema ei olnud see, kes oleks pea longu lasknud, oli enam-vähem õige mees ülemuseks, kelle juures tööd teha.
  Arveid klaariti kontoris, üks nootkond korraga, püügivanemal oli sõna. Tema oli harjunud juba Poe Theodori ajast peale pajatama kalaretke üksikasjadest, Theodor istus siis kõige parema meelega oma kõrgel pöördpukil ja põles uudishimust, noogutas, vangutas pead, esitas küsimusi.
  Nüüd nii ei olnud.
  Püügivanem: „Jah, seekord ei vedanud.”
  Ülemus ei vastanud, ainult arvutas ja kirjutas.
  „Aga ma ei tea, et oleksime võinud midagi teistmoodi teha.”
  Ülemus kirjutas.
  Püügivanem söandab öelda: „Või mida te ise arvate?”
  Ülemus paneb sulepea lauale ja vastab: „Mida mina arvan? Meil ei vedanud, selle kohta ei ole midagi muud öelda. Järgmine kord on parem õnn!”
  Samamoodi läks teise nootkonna ja teise püügivanemaga – mitte ainsatki üleliigset sõna ülemuse suust. Jah, nüüd ei olnud nii nagu vanasti, kui tema isa noodameestega lobises. Ühest küljest oli Poe Theodor tähtsa olemisega ja suureline, kuid teisest küljest oli ta rahvamees, heatahtlik ja abivalmis inimene, kui talle meelitusi öeldi. Poeg, kes istus sellesama puki otsas, oli asjalik ja tubli, aga lihtrahvaga ta üldiselt tegemist ei teinud.
  Mida oligi muide öelda ebaõnnestunud püügiretke kohta, mida oli sellest ladrata ja leierdada? Ta oli mängu pannud natuke provianti ja palganud mõneks nädalaks need kaks nootkonda, aga see teda ei häirinud, vastupidi, inimesed ütlesid: „Mis siis ikka, tema on ju mees, kes selle välja kannatab!” Pealegi – miks tal peaks juba esimesel korral vedama? Kellel siis ikka on noodapüük igal aastal õnnestunud. Milleks see veel hea oli, et Segelfoss Tidend tõi ära nupu selle kohta, et mõlemad nootkonnad pöördusid ilma loomuseta koju.
  Ta küsis ema käest: „Mida sa arvad väikesest olengust?”
  „Mis olengust?”
  „Mõni külaline linnarahva seast, natuke süüa, natuke veini?”
  „Minu arust oled sa hull!” ütleb ema naerdes. „Nad ei püüdnud ju midagi.”
  „Just sellepärast,” vastab poeg.
  Oh seda Gordonit, tema mõttekäik oli emale nii võõras, nii arusaamatu Poe Theodori naisele, nii võõramaine. Ema tahtis nimelt kaotuse tasa teha, tahtis kokku hoida, et jälle tasakaalu saavutada, selle peale raputas poeg pead. „Tule, lähme räägime sellest Juliega!” ütles ta.
  
Oleng ei õnnestunud kõige paremini.
  Gordon Tidemann ja proua ei olnud oma kodus varem suuri vastuvõtte korraldanud. Lapse ristsetel istusid lõunalauas ainult vaderid ja pastor oma prouaga, seevastu oli nüüd levitatud küllakutseid igale poole ja külalisi tuli palju. Aga õdusust see kuigi palju juurde ei lisanud. Milles võis põhjus olla? Härrad ei kandnud frakki, kuid daamid olid oma parimas peorüüs, ja ilus proua Lund, tähendab doktoriproua, oli kohal, tema, kes kunagi väljas ei käinud, aga täna oli ta tulnud. Oli ju ka vaagnatel piisavalt üht-teist ja pudeliteski piisavalt. Ja tüdrukutel, kes roogi ette kandsid, olid valged tärgeldatud põlled ees. Söödi kuldlilledega saalis, seal pakuti šampanjat, peremees pidas kõne, ringkonnakohtunik pidas kõne, kuid elu ega lusti ei olnud üheski neist. Imelik küll, aga Gordon Tidemann ei olnud jäik ega võimeteta, ta täitis kenasti oma koha ja proua Julie oli täiuslik perenaine. Pastori kohalolek ei avaldanud seltskonnale mingit survet, vastupidi, ta oli lahke ja südamlik. Kas siis hoopis apteeker Holm saatis järjekordselt kogu hea või halva tooni põrgusse ja oli tema ise?
  Ta ilmus seltskonda tublisti ülemeelikus tujus. Muidugi oli ta leidnud oma keldrist midagi, enne kui tulema hakkas, pealegi oli ta hotellist läbi astunud. Holm oli poissmees ja seda oli ka tema kaaslinlane Bergenist, hotelli peremees. Nad veetsid sageli koos aega.
  Kes teab muide, kui palju see selles seltskonnas kasuks või kahjuks tuli, kui apteeker Holm õnnelikuna ja heas tujus kohale saabus. Ta ei olnud kellegi pursui. Lauanaabriks oli tal vanaproua, see ei olnud ehk kõige parem variant; nende omavaheline suhtlemine läks lõunalauas aina privaatsemaks.
  Pastor ei olnud mingi kõrgeausus, vaid üks kõigi hulgast, kohutavalt vaene, viletsate kingade ja kulunud rõivastega; kuid põsed olid täidlased ja hallid juuksed kohevil. Ta ei lasknud ennast häirida, kui nalja tehti, tema väikeste veidruste kohta ringles rahva seas palju jutte. Tema lahke ümar nägu läks kortse täis, kui ta naeris, ja see oli advokaat Petterseni ärgitanud ütlema oma elu ainsa nalja, ta nimetas pastorit Lohengriniks. „Pettersen teeb nalja või?” küsis apteeker, kui ta seda kuulis. „Olge kindlad, et ta on seda kusagilt lugenud!” Advokaat Pettersenil oli liiga väike pea tema pika keha otsas, ja kui pastor kuulis oma hüüdnime, ütles ta ainult: „Tema – Piibukaha!” See ei olnud nii teravmeelne, aga sedavõrd tabav, et jäi mehele külge. Mingi suur kõneleja ega ärataja pastor Ole Landsen ei olnud, aga see ei vaevanud teda. Kirik oli vahel peaaegu tühi, sest rahvas voolas pigem rändjutlustajaid kuulama, kes pidasid ümberkaudsetes majades palvetunde. „See on inimestest rumal,” ütles pastor Landsen. „Kirikus on nüüd hea olla, kui me lõpuks ahju saime.”
  Proua oli väike veetlev naine, kena veel nagu tütarlaps, punastas iga tühise asja peale. Rumal on seda öelda, aga see on sellegipoolest tõsi: tal oli tuvi nägu. Ta oli väga vaikne ega surunud ennast peale, kuid ta silmapaar jälgis hoolega kõike.
  „Istuge vaikselt, apteeker!” ütleb vanaproua oma lauanaabrile.
  „Vaikselt – saab tehtud!”
  „Hahaha, sest muidu pean teise kohta istuma.”
  „Siis tulen ma järele.”
  Pastoriproua punastab.
  Ringkonnakohtunik jutustab Tobiase ülekuulamisest tulekahju asjus. „Raske on midagi teada saada, nad kardavad, et ütlevad midagi üleliigset, sellepärast räägivad ainult rumalusi. Mida te mulle järgmise küsimuse ja vastuse eest annate – ma küsitlen siis tütart, tahan teada, kust ta oma isa leidis, kui ta tulekahju avastas.
  Ma olen väga sõbralik, kui ma küsin: Kust sa leidsid oma isa, kui sa läksid hoiatama?
  Ta magas, vastab tüdruk.
  Kas kambris?
  Jah.
  Kas ta oli riidest lahti, kas ta ei olnud just õue peal tiiru teinud?
  Ei olnud.
  Kuidas sa tead, et su isa magas?
  Ta haigutas.
  Sa mõtled, et ta norskas?
  Siinkohal hakkab tüdruk kartma ja arvab, et tahan teda lõksu püüda, sellepärast jääb ta endale kindlaks, et isa haigutas – kuigi ta magas. Pidin järele jätma. Asi on selles, et nad olid kokku leppinud, mida nad ütlevad, aga kui tuli selgitusi anda, läks neil kõik sassi. Isa oli küll voodis ärkvel pärast väikest tiiru väljas, aga sellega ei ole öeldud, et tema süütas maja. Tüdruk oli nii kena, paluva olekuga. Mul hakkas temast kahju.”
  „Tema õde on minu juures,” ütleb apteeker. „Hirmus tulehark, võtab meil kõigil kõrvad pihku.”
  Üldine naer: „Miks te teda siis ometi peate?”
  „Noo, ta on hotellis töötanud ja üht-teist toidutegemisest õppinud, sain ta peremehe käest. Ta on ju tubli, see nõid.”
  Vanaproua: „Oh te vaeseke, apteeker, kel hoitakse kõrvu pihus.”
  „Uskuge mind. Vabamõtleja on see tüdruk ka.”
  „Vabamõtleja?”
  „Ta naerab inimeste üle, kes käivad palvetundides. Ta ei taha nendega rääkida, ei taha neid näha.”
  „Mida kõik te peate läbi tegema!” muigab vanaproua, tal on põsed veinist kenasti õhetama löönud.
  Aga nüüd pidi küll apteeker kogemata laua all tema jalga müksama, vanaproua kergitas end, kuid vajus jälle tagasi, tuues kuuldavale: „Oo!”
  Ringkonnakohtunik jätkab: „Mitmekordselt halb on, kui sul on kohustus vaeseid küsitleda. See on muidugi argpükslik, aga tavaliselt lasen ma seda kohtusekretäril teha. Tal tuleb see paremini välja. Ta on Trondelagist pärit.”
  Advokaat Pettersen kohendab prille ja kinnitab muiates, et ka tema on olnud kohtusekretär ja siis oli säärastel puhkudel samuti temal lasunud raske ülesanne ringkonnakohtuniku kohustus üle võtta, kuigi ta oli Trondelagist.
  „Vaeseke!” ütleb apteeker moka otsast.
  Selle peale naeratasid kõik, isegi advokaat naeratas heatahtlikult koos teistega.
  „Küllap on kõigil suuremal või vähemal määral ebameeldiv, kui peavad kedagi üle kuulama,” arvab pastor. „Meie väldime seda.”
  Advokaat: „Noh, teie pastorid olete tõesti täiesti omaette seltskond. Kui ma mõtlen neile jutlustele, mida te haua ääres peate – just seal peaks olema sobiv võimalus tõde otsekoheselt välja öelda…”
  Pastor: „Kadunukesele?”
  „Aga selle asemel kiidetakse kadunukest, hoobeldakse kadunukesega.”
  „Nonoo!” ütleb pastor. „Jah, loomulikult võime sellega ka liiale minna. aga kuna lahkunu ei kuule meid enam, siis püüame pisut leinajaid lohutada. Kuhu see kõlbab, kui me surnu läbi võtaksime? Laskem surnul vastata enda eest seal, kus ta on! Temaga arvete õiendamine oleks ninatarkus Jumala ees.”
  Advokaat: „Lohutada leinajaid? Ka siis, kui omaksed peaksid olema südamest rõõmsad selle üle, et surm tuli? Ma pean eriti silmas seda avaliku elu tegelaste häbitut üleskiitmist. Seda ei tohiks te endale lubada.”
  Pastor ütleb vaikselt: „See võib mõningal määral õigus olla. Aga kui sul on pisutki kogemusi, siis ei ole see nii lihtne. Mees ja naine võisid elada nagu kass ja koer, aga kui üks sureb, tuleb teine sületäie kiidusõnade ja õnnestavate mälestustega minu juurde ja palub minul neid tõlgendada.”
  „Huih, kas me oleme tõesti säärased!” pahvatab ringkonnakohtuniku proua. „Ma mõtlen inimesed. Kas me oleme nii haledad?”
  Pastor: „Ega see ei ole nüüd nii hale, proua. See on igal juhul väärtus lastele, kui nende isa või ema haua ääres kõlavad ilusad järelehüüded. Kujutage ennast ette nende laste nahas, kui midagi vastupidist toimuks.”
  „Mina loobuksin sellest,” kuulutas advokaat.
  „Teil ei ole ju lapsi!” torkab apteeker vahele.
  „Ei! Mis te nüüd!” ühinesid mitu naist kooris. „Pastoril on õigus!”
  Proua Julie tagasihoidlikult naeratades: „Meie tahame ka, et niimoodi oleks, Gordon – ilus järelehüüd igal juhul laste pärast, mille poolest me üldse võiksime olla sarjamise ära teeninud.”
  „Nõus, Julie! Terviseks!”
  Arstiproua küsib üle laua oma mehelt: „Mis sa arvad, kus meie poisid praegu on?”
  Arst: „Sina ikka meie poistega.”
  „Olen mures,” naeratab proua abitult. Ja tal on kõige kaunim nägu ja kõige valgemad hambad.
  „Muidugi on nad jälle jahi peal ja ronivad taglases,” aasib doktor.
  „Poisid saavad tavaliselt hakkama,” ütleb ringkonnakohtunik.
  Arst toetab teda: „Jah, eks ole ju? Aga minu naine ei saa neid silmist lasta.”
  Vanaprouat nähakse lauast lahkumas, ta koperdab natuke toolirea tagant minnes. Kellelegi teisele ei lähe see korda, aga pastoriproua lahvatab tulipunaseks.
  Proua Julie pöördub arstiproua poole ja rahustab teda: „Helistage koju ja küsige poiste järele.”
  Suures elutoas pakuti kohvi ja likööri, kuid sama vähe nagu va- remgi ükskõik millisel peol. Gordon Tidemann oli pettunud: „Nii korraldab vana sarviline inimestele külluslikke lõunaid!” Igaüks ütles oma paar sõna ja vaikis siis, keegi ei paistnud vaimustuses olevat. Ta ei kutsu neid enam külla.
  Kohe pärast seda, kui viskit serveeriti, hakkas jutt rohkem jooksma, meeste valjuhäälne jutt, kuid ei ühtegi sõna sellest, mis oli kõige lähemal: peost vanas lossis, suurejoonelisest vastuvõtust, kostitamisest, antiikhõbedast. Isegi arst, kes oli jõukast kodust pärit ja kel oleks pidanud natuke arusaamist olema, isegi tema tegi näo, nagu poleks siin midagi.
  Gordon Tidemannile ei tulnud pähe, et kõik see ei olnudki midagi suuremat, vaid lihtsalt segu kõigest, alates heast toidust ja mitut sorti veinidest kuni kokkuostetud toretseva mööblini. Siin elasid sissekolijad, kuldlilled seintel kuulusid teistele inimestele. Gordon Tidemann ei hoobelnud ega pannud midagi teistele vaatamiseks välja, aga kõik, mida ta oskas, oli õpitud, isegi tema tagasihoidlikkus. Proua Julies aga oli rohkem kaasasündinut ja ta võitis kohe tänu oma loomulikule veetlusele. Kuidas oli doktor Lundiga? Ta oli piirkonnaarst, niisiis ei olnud ta üks neist varaküpsetest meedikutest, kes praktiseerisid mõnes linnas ja võisid konkurentsis oma kolleege välja süüa. Kui ta ka oli tulnud jõukast kodust, siis oli tal vaevalt nüüd midagi muud kui lahja mälestus sellest järel, üksluine rühmamine haigete külastamisel ei saanud teda peenemaks lihvida. Naise leidis ta endale põhja pool asuvast väikesest kohast, Poldenist. Ta oli lihtinimeste tütar, nimi oli Ester, igas asjas harimatu, kuid omal moel tubli ja loomuliku olekuga, lisaks pealaest varbaotsteni ilus, võrratu, kuigi oli suurte poiste ema. Kui ta püsti tõusis ja telefoniga helistama läks, ei olnud seal kedagi, kelle silmad poleks teda saatnud.
  Postiülem Hageni proua hakkas mängima väikesel imelikul klaveril, mille Gordon Tidemann oli välismaal ostnud ja koos teiste antiikesemetega koju saatnud. Ta vabandas tavaliselt selle mänguriista pärast, „aga Mozartil ei olnud paremat”. Proua oli väike heledapäine inimene siin ilmas, kõhn, ninaots pisut ülespidi, lähenemas kolmekümnele. Ta oli lühinägelik, viskas pea kuklasse ja pigistas silmad pilukile, kui tahtis midagi vaadata. Mängis liigutavalt paari asja ja kui temalt paluti veel, siis mängis paar pala lisaks, lõpuks ühe menueti.
  Gordon Tidemann: „Te saate sellest mängutoosist rohkem muusikat kätte, kui seda seal sees on.”
  „Mängutoos on mulle hea küll,” vastas ta ja tõusis. „Ja pealegi on see nii kena – vaadake seda lüürat, vaadake seda intarsiat.”
  „Te õppisite Berliinis, olen kuulnud?”
  „Jah, üürikest aega.”
  „Kaua,” ütleb postiülem, tema mees.
  „Aga mul ei olnud suuremaid eesmärke.”
  „Oh jaa, muidugi!” otsustas apteeker oma kohalt.
  „Proual on siin õpilased ja ta annab tunde,” valgustab proua Julie.
  „Paar õpilast,” möönab proua ja pisendab end kogu aeg.
  Postiülem selgitab: „Ta alustas laulmisega, aga siis kaotas hääle.”
  „Oo! Ja ei saanudki seda tagasi?”
  „Ei saanud. See oli tulekahju ajal. Ta päästeti akna kaudu ja sai külma.”
  „Mul ei olnud võib-olla just suurem asi hääl,” ütleb proua naeratades. Ta pöördub apteekri poole ja küsib: „Kas teil kitarri ei ole kaasas?”
  „Ma ei julge sellega välja ilmuda, kui teie kohal olete.”
  „Olen kuulnud teid varem.”
  „Jah… Asjaoludel, mis mind vabandab.”
  „Hm!” sekkub advokaat pahuralt.
  „Suu kinni, advokaat!”
  „Hahaha! Mul pole veel kunagi keelatud mõnes asjas sõna võtta.”
  „Tõesti – kas ei ole või?”
  „Noh, ma võitsin ka selle asja, millele teie sihite.”
  Holm: „Kohtuasju võita! Norra seadused lubavad ju isegi advokaatidel oma leiba teenida.”
  Ringkonnakohtunik naerab endamisi heatahtlikult selle sõnavahetuse peale kahe vastase vahel, kel alalõpmata on teineteisele ütlemist. Kui doktoriproua samas tuppa tagasi tuli, küsis ta: „Noh, proua, kas teie poisid olid juba jahiga õhku tõusnud?”
  „Nad püüavad merel kala.”
  „Midagi eluohtlikku peavad need poisid ju välja mõtlema!” ütleb doktor nöökivalt.
  „Oht varitseb meid igal pool, kus me liigume,” tsiteerib advokaadi proua, kes on usklik.
  „Jah, aga minu mees arvab, et poistele ei ole ükski asi ohtlik,” seletab proua Lund.
  Arst vangutab pead: „Jah, ega mina ei ole enam keegi, ainult poisid ees ja taga!”
  „Hahaha.”
  „Muide,” ütleb arst, „veidikegi jalgu külmetada on ju samatähenduslik palaviku ja peavaluga. Igal juhtumil ootab ees surm.”
  „Uh!” võdistab keegi õlgu. „Või surm kohe!”
  „Jah, seda tahame kõik parema meelega vältida,” juhib advokaat Pettersen sellele kui tarkusele tähelepanu. „See on nii loomulik.”
  Arst: „Kas on ikka nii loomulik? Praegu lebab üks üheksakümneaastane rauk surivoodil, aga ta ei taha surra. Ta näeb üpris hirmuäratav välja, aga alla anda ei taha. Medikamendid, mähised, toit. Ta on nii inetu ja räpane ja kõhn, et teda ei saa näpuotsaga puudutadagi, aga seal ta lamab kõigi silme all. Surema hakkav loomgi poeb peitu.”
  Pastor: „Jah, aga inimene, doktor!”
  „Ja mis delikaatseks ja peeneks tuleb inimest siis pidada? Võime vabalt peitu pugeda. Inimene ajab lihtsalt külmavärinad peale: pikad paksud ebaesteetilised ihuliikmed, karvad siin ja seal, luud ja liha, hunnik suvaliselt kokku pandud ainest groteskseks kujuks siin maa peal. Mis on selles ilusat, objektiivselt vaadates?”
  „On ikka, proua Lund on ilus!” hüüatab apteeker Holm valju häälega.
  Hetk vaikust, siis rõkkab terves toas üldine naer. „Oh, teid apteekrit, teid apteekrit küll!” Kuid proua Lund ei teadnud, kuhu oma silmi peita ja pastoriproua punastas.
  Doktor jätkab: „Vaadake vaid mõnd lindu, vaadake kas või igapäevast harakat, milline imeilus olend, võluvad jooned ja kaared, sulgedes kõik metalli värvivarjundid. Või vaadake mis tahes lille: see on ime – alates juurest kuni üles välja. Aga inimene?”
  „Selle olete lihtsalt oma peas välja haudunud, et vaimukas olla,” ütleb pastor julgelt.
  Advokaadiproua söandab taas arvamust avaldada: „Inimene, kes on loodud Jumala näo järgi!”
  Arst veidi vaoshoitumalt: „Võimalik, et olin pisut liiga jõhker. Kuid mul on haige- ja surivoodite äärest muljeid, mis panevad teid nina kinni pigistama. Tahate näidet kuulda? Pidin kord raseerima surnut, lahkunu oli üks minu lähedasi, sellepärast ei tahtnud ma võõrast abi kutsuda. Oma eluajal oli ta olnud nii-öelda peen mees, siis igatahes ei olnud enam väga peen. Ma seebitasin ta sisse ja alustasin, ta oli tavaliselt üle näo siledaks aetud, nii et mind ootas ees suur töö. Põskedega läks hästi, kuid nina alt oleksin nagu tutistanud teda, ta krimpsutas nägu. Ma ei liialda, nuga jäi natuke kinni ja ta krimpsutas nägu, see juhtus sel moel, et nahk venis noa all ja läks jälle tagasi. Noh, sain ülahuule puhtaks aetud, kuid kõige halvem osa oli mul veel ees, kõrisõlm, aadamaõun. Nüüd tuli sisse võtta halb ja ebaloomulik asend selle jaoks, kes ei olnud harjunud, pidin hoidma ülakeha püsti ja veel viltu. Kaks sõrme tuli suruda vastu surnukeha ja end hetkeks toetada, sellest piisas, rinnakorv vajus sisse ja surnu hingas pikalt välja. Püha isa, ma sain kogu selle puhangu endale näkku! Ma päriselt ei minestanud, aga ma potsatasin toolile, mis mu selja taga oli. Hõng oli tappev, kirjeldamatu lehk, mida keegi ei oska ette kujutada.”
  Mehed hoidsid end tagasi, aga nad puksusid naeru: „Nii jäigi teil habeajamine pooleli?”
  „Jah, aga ma kogusin end natuke pärastlõunal.”
  Pastor: „Ja mida te õieti öelda tahate, ma ei mõista.”
  „See oli inimene!” ütles arst.
  Pastor mõtles selle peale: „Ei, seda see ei olnud. See oli inimese laip, korjus.”
  Telegraafiülem pidi valvesse minema ja lahkus. Ta ei olnud end ka kuidagi esile tõstnud, ainult suitsetas ja tundis end mõnusasti. Mees oli bibliofiil ja kuna selles toas ei leidunud ainsatki raamatut, ei olnud tal millestki rääkida. Tema proua jäi seltskonda.
  Klaasid vahetati ja Tokaj vein toodi lauale. Tokaj. Kas isegi see ei võta seltskonnal aru peast. Loomulikult oli see imelik võõras vein, aga keegi ei arvanud sellest suurt midagi.
  „Terviseks, proua Hagen,” tõstis Gordon Tidemann klaasi. „See vein peaks teile tuttav olema?”
  „Olen Viinis seda maitsnud,” vastas postiülema proua.
  „Jah muidugi. Austrias ja Ungaris juuakse lõunasöögi peale Tokaj’d. Inglismaal on selleks portvein.”
  „Norras on viski soodaveega,” poetab apteeker sõna sekka ja tõstab üksi klaasi.
  Naer. „Jah, Norras on viski soodaveega! Mitu jooki.”
  „Aga Prantsusmaal, mis on Prantsusmaal?”
  „Šampanja. Jätkatakse šampanjaga.”
  „Ma ei ole seda siin kunagi varem maitsnud,” ütleb pastor ja veerib ja loeb sildilt: „Tokay-Zsadaly. Haruldane,” lisab ta ja maigutab.
  Aga kui Tokaj seisis peaaegu puutumatult klaasides, lasi Julie külalistele tuua šampanjat ja puuvilju – viinamarju, õunu, viigimarju. Taevane arm, mõtlesid muidugi kõik, ja peremees võis lõpuks näha väikesi märke suurest üllatumisest. Aga see läks peagi üle, pidu oli ja jäi igavaks. Ei kutsu neid enam iialgi! Mitte iialgi! Ringkonnakohtunik vaatas kella, nagu tahaks minema hakata, aga seni kui pererahvas ei näidanud välja väsimuse märke, istus ta edasi. Proua Julie lasi lapsed külaliste ette tuua ja esitles neid, väike vahemäng seegi, hüüatused ja imetlemine, mesimagusad sõnad, kõdi-kõdi, aga kuna seal oli nii palju sigarisuitsu, hakkasid mudilased köhima. Vanaproua oli võsukesed sinna toonud ja tema viis nad ka jälle tagasi, ta tundis end nüüd suurepäraselt, oli terve ja nägu naerul.
  „Teil siis ei ole lapsi, advokaat,” ütleb apteeker.
  „Lapsi? Millega ma neid üleval peaksin?”
  „Te vaeseke!”
  Ringkonnakohtunik vaatab nüüd tõsiselt kella ja tõuseb. Proua Julie läheb talle poolel teel vastu. „Kas teil on nii kiire?” ütleb ta teda ümber veenda püüdes. „Meeldiv oleks, kui te edasi istuksite.”
  „Jah, aga hea proua, on tõesti aeg minema hakata.”
  Kõik tõusevad ja jätavad kättpidi hüvasti, muudkui tänavad. Apteeker jääb viimse hetkeni iseendaks: „Imelikud inimesed, kes kõige selle juurest ära lähevad, Vaata, advokaat, seda šampanjapudelit, kas see ei hukku seal jää sees, ilma et keegi seda päästaks.”
  Gordon Tidemann ei suutnud ennast tagasi hoida: „Mis teha, me ei saa neid kinni hoida, Julie. Oleme neile tänu võlgu, et nad olid nii armastusväärsed ja meile külla tulid.”
  Selle peale ei olnud midagi vastata. Ainult veel põlvili langeda.
  Hiljem ütles ta oma naisele: „See oli mul ebaõnnestunud mõttevälgatus ja see jääb viimaseks korraks. Oled sa niisuguseid inimesi näinud!”
  Proua Julie: „Kuss, Gordon!”
  „Jah, sina vabandad alati.”
  „Neile jääb see ju kindlasti meelde,” ütles Julie.
  „Arvad? Aga neist jäi mulje, nagu oleksid nad midagi sellesarnast varemgi näinud.”
  „Nad ei saanud hästi midagi öelda siis, kui nad siin olid.”
  „Jah, just öelda midagi. Aga pagan võtaks, neist oleks aeg-ajalt pidanud mõni nuuksegi läbi käima. Kas või siis, kui Tokaj lauale toodi?”
  Proua Julie arvates oli see suurepärane seltskond rõõmsaid ja rahulolevaid külalisi. Apteeker oli heas tujus ja säras, postiülema proua oli kütkestav…
  „Tema on ju ka laias maailmas ringi käinud,” ütles Gordon Tidemann. „Aga teised? Ei, me ei võta seda uuesti ette. Mis sa arvad, Julie? Pagan küll!”
  
  
